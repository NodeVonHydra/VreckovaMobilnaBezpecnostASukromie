“Nie je zložité niečo prestreliť.”

Z týchto slov sa stalo tak trochu meme. Nie je ani tak veľmi dôležité ako tieto slová vznikli a čie boli, ako skôr to, čo nimi chcel dotyčný povedať. A o čo vlastne išlo? Nuž, nie je zložité niečo prestreliť znemaná, že nie je zložité niečo prehnať – dotiahnuť do extrému. Či už cvičíme na hrazde, robíme jogínske dychové techniky, zaoberáme sa škodlivými účinkami modrého svetla či elektromagnetického žiarenia, prípadne sa snažíme mať za každú cenu takú a onakú organickú stravu s takým a onakým podieľom makronutrientov.

Náš mozog je mašina na kontexty a významy, z ktorých si vytvára mentálne modely, na základe ktorých máme nejaké presvedčenia. A podľa nich premýšľame a navigujeme sa vo svete. 

Nemusíme mať zrovna štyri doktoráty na to aby sme vedeli, že v živote je akékoľvek perfekcionalizovanie jedného špecifického oboru nášho hyperfokusu nemožné. Život je dynamický systém a nezaujímajú ho naše myšlienky, presvedčenia a názory. Veľakrát je teda výhodnejšie uspokojiť sa s jednoduchším riešením ktoré sa nám ponúka, aby sme mohli našu energiu ušetriť, než za každú cenu hľadať to najlepšie a najúžasnejšie čo vieme vymyslieť pomocou nekonečného míňania a smerovania našej energie. 

Táto kniha je o súkromí v mobilnom telefóne. A áno, mohol by som do nej napchať tony a tony informácii ohľadom najpodrobnejších úvah o súkromí, ale neurobil som to. Koniec koncov nie som jeden z tých nerdov, ktorí venujú významnú porciu svojho času a energie mobilnému súkromiu. Som len obyčajný človek, ktorý sa tu a tam o niečo zaujíma a občas sa inšpiruje. 

Knižku som začal písať preto, aby si z nej mohol každý vybrať to, čo považuje za dostatočne hodnotné. Prečo však zrovna súkromie?

Že by to bol koníček? Nerdovský kink? Neviem. Odpoveď na túto otázku možno ani nie je dôležitá. 

Každopádne, ak máte v rukách túto knihu, pamätajte na to, že nič nie je zložité prestreliť. Inšpirujte sa preto opatrne :) 
