# Tisíce SIMiek (SIM karty na špecifický účel...)

Základným hackom na telefónne čísla je samozrejme nepoužívať jedno a to isté číslo na všetko. To by snáď malo byť jasné.

Táto filozofia obnáša použitie jednej SIMky na nákup topánok, inej SIMky na registráciu na webe XY a pod. Princípu asi rozumiete. 

Anonymita však v tomto prípade môže byť celkom problém. Ako už asi viete, väčšina štátov v EÚ vyžaduje povinnú registráciu SIM kariet buď na občiansky preukaz alebo pas.

Stále však existujú krajiny (ako napr. ČR, UK, Holandsko alebo Litva), kde je možné kúpiť anonymnú SIM. Odporúčam si preto zaobstarať anonymnú SIM kartu v niektorom z týchto štátov.

Osobne v našich končinách odporúčam [českú O2 SIM kartu s ukrajinským paušálom](https://www.alza.cz/o2-predplacena-karta-go-ukrajina-15-gb-d7135125.htm), ktorá pravdepodobne predstavuje asi to najlepšie, čo ste schopní si anonymne kúpiť.

Pokiaľ však chcete použiť určité číslo iba na nákupy či na registráciu na webe s tým, že nechcete aby bolo previazané s vašom identitou, máte problém – musíte ju vložiť do telefónu, ktorý s vašou identitou taktiež nie je previazaný. Pokiaľ už niekedy vo vašom telefóne bola SIMka previazaná s vaším menom, prípadne ste za telefón platili kartou a nechali si ho doručiť na vašu adresu, novú “anonymnú” SIMku si tak strčením do takéhoto telefónu veľmi ľahko deanonymizujete. A prečo? Jednoducho preto, pretože mobilný operátor už pozná IMEI (International Mobile Equipment Identity) tohto telefónu a jednoducho si ho prepojil s vašou identitou.

Potrebujete teda nový telefón.

Pre potreby volania/prijatia SMS vám postačí obyčajný šunt pre dôchodcov, ktorý na Alze nájdete kľudne aj do 20 eur. Samozrejmosťou je objednávka na iné meno, platba cashom/kryptom a nedoručenie na vašu domovskú adresu, ale vyzdvihnutie v boxe, prípadne na predajni. Pokiaľ to chcete s anonymitou naozaj extrémne preháňať, môžete poprosiť inú osobu, nech vám na predajňu po telefón príde sama (a nezachytia vás kamery, keď si po telefón pôjdete).

Aby to nebolo príliš jednoduché, tak ani takto použitý telefón nemusí ostať príliš dlho anonymným. A prečo zasa? Nuž, ak budete anonymný telefón s anonymnou SIM kartou nosiť a používať opakovane na tých istých miestach (napr. váš byt a jeho okolie),  mobilný operátor dokáže ľahko predikovať to, kým ste. Operátor jednoducho vidí IMEI toho istého anonymného telefónu, ktorý sa každý deň pohybuje na rovnakej trase. Ak náhodou nemáte lacný šunt z Alzy ale dokonca aj telefón, ktorý sa vie pripojiť na vašu domácu Wi-Fi sieť, tak na nejakú anonymitu môžete rovno zabudnúť. 

Dosiahnuť anonymitu takýmto štýlom je teda extrémne náročné. Jedným z riešení je nakúpiť si veľa SIMiek a veľa telefónov, používať ich na rôznych miestach a dávať si pozor na to, aký telefón a aká SIMka bola kde použitá. Môžete sa s tým párkrát pohrať, ale ako riešenie na všetku vašu online aktivitu to asi nie je – minimálne by som ho teda nenazýval inteligentným riešením.

Mať doma nejakú SIMku na také a onaké použitie nie je na škodu. Osobne však nie som zástancom teórie tisícok SIMiek a telefónov a práve preto si odporúčam pre nastavenie svojho primárneho zariadenia zvoliť postup, ktorý sme si zvolili v kapitolách “Život bez telefónneho čísla” a “VoIP a iné alternatívy”.

Ak by vás zaujímali väčšie detaily ohľadom anonymného nákupu telefónu, neváhajte navštíviť kapitolu "Zásady anonymného nákupu telefónu" v časti "Súkromný telefón a súkromný operačný systém".

# Iné a doplnkové hacky

## SMSky

S telefónnymi číslami sa dá robiť veľa vecí. Ak si napr. ste istí tým, že telefónne číslo budete používať iba raz na prijatie jednej SMS, môžete využiť službu [SMS4Sats](https://sms4sats.com/). Služba vám vytvorí falošné jednorázové číslo, na ktoré môžete prijať SMS a za takéto prijatie zaplatíte v Lightningu. SMS4Sats navyše zaručuje vrátenie peňazí vtedy, ak sa prijatie SMSky nepodarí.

## 9 sedmičiek

Ak napr. nakupujete v nejakom eshope, ktorý od vás chce telefónne číslo (a vy ste zúfalí, pretože všetky informácie o objednávke a doručení vám aj tak prídu mailom a vy neviete čo tam dať!), nezúfajte. Pri množstve predajcov funguje jednoduchý hack, ktorým je 9 sedmičiek – ak máte české číslo, tak je to +420 777 777 777.

## Messengery

Netreba zabudnúť ani na anonymizáciu messengerov, ktoré sú previazané s telefónnym číslom, ako napr. Signal. Stačí vám kúpiť si anonymnú SIM kartu a dať ju do telefónu, ktorý vie prijať SMS (na tento účel môže poslúžiť napr. ukrajinská SIMka a šunťácky telefón z Alzy). 

V prípade Messengeru WhatsApp zas napr. existujú služby, cez ktoré si môžete kúpiť virtuálne čísla na overenie WhatsApp (napr. [yourbusinessnumber.com](https://www.yourbusinessnumber.com/payment/generate)). Tieto telefónne čísla zaručene fungujú so službou WhatsApp Business. Okrem toho virtuálne čísla nie sú viazané na fyzickú kartu SIM ani telefón, čo vám môže nepochybne priniesť veľa výhod, pokiaľ teda tento messenger používate.

## Blokovanie komunikačných kanálov

Samozrejmosťou je letový režim, ktorý odporúčam používať prakticky vždy ak nie ste na dátach (bez telefónneho čísla vám nikto volať nebude). Letový režim deaktivuje všetky komunikačné kanály vrátane mobilných sietí, Wi-Fi, Bluetooth a GPS (pokiaľ si ich sami manuálne nezapnete) a zaručí, že vaše zariadenie nebude prijímať a ani vysielať žiadne signály. Navyše, v letovom režime telefón vyžaruje znížené EM žiarenie (čo ocenia aj vaše mitochondrie) a šetrí životnosť batérie.

Kto si chce ešte užiť “hardvérový letový režim”, môžete si ešte zaexperimentovať s Faradayovými klietkami (tzv. phone shields). Jedná sa o akési vrecúška, ktoré blokujú elektromagnetické signály a zabraňujú vášmu telefónu prijímať alebo vysielať čokoľvek. Treba si však dať pozor na to, že je veľmi ťažké nájsť Faradayove vrecúško ktoré by bolo univerzálne na všetky typy telefónov a je preto nutné experimentovať a testovať – asi najspoľahlivejšou metódou je pripojiť zariadenia cez Bluetooth na reproduktor, pustiť hudbu, dať ho do Faradayovho vrecka a zavrieť ho – následne to isté opakujte aj so zapnutou Wi-Fi a s dátami.
